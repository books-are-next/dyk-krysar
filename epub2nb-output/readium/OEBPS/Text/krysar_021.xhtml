<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krysar-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krysar-19" xml:lang="cs-CZ">
		<div class="_idGenObjectStyleOverride-1">
			<p id="_idParaDest-16" class="MLP_uroven2_kapitola ParaOverride-1">XVI</p>
			<p class="MLP_text_bez1radku ParaOverride-1">„U&#160;žíznivého člověka“ bylo pusto.</p>
			<p class="MLP_text ParaOverride-1">Stalo se to tím, že přišel cizinec v&#160;černém plášti magistra s&#160;řetězem na hrdle; cizinec, jehož jména nikdo z&#160;domácích neznal. Hned po příchodu cizincově počalo být některým podivně: cítili neklid a&#160;tvrdili, že cizinec páchne sírou.&#160;–&#160;– Pomalu se hosté vytráceli, vrha­jíce znepokojené pohledy na stůl, kde seděl cizinec sám. Poslední host odešel krátce před vstupem krysařovým.</p>
			<p class="MLP_text ParaOverride-1">Byla to příhoda nepříliš příjemná pro krčmáře; ale krčmář neměl odvahy zakročiti včas. Nyní bylo pozdě; nedalo se už nic zachrániti, zkaziti však mnoho. Tato úvaha činila Rögera opatrným.</p>
			<p class="MLP_text ParaOverride-1">Nedovedl však zatajiti své mrzutosti. Přecházel síní zamračeně a&#160;skoro nevrle&#160;– pouze když přiblížil se k&#160;stolu, u&#160;něhož dlel cizinec, vnutil své tváři strnulý a&#160;namáhavý úsměv. Pouze Černá Líza byla veselá; její rozpustilost rostla vyprazdňováním se krčmy. Měla naději, že bude moci dříve k&#160;svému milému.</p>
			<p class="MLP_text ParaOverride-1">Když vstupoval krysař, zastavil se na okamžik na prahu, rozhlédaje se.</p>
			<p class="MLP_text ParaOverride-1">Poté, aniž uvědomil si zvláštnost svého chování, prošel skoro celou síň a&#160;usedl u&#160;stolu osamělého hosta.</p>
			<p class="MLP_text ParaOverride-1">Změřili se.</p>
			<p class="MLP_text ParaOverride-1">Muž v&#160;černém hávu magistra měl bledé, vyhublé tváře a&#160;dlouhý, černý vous. Jeho pohled byl zpytavý a&#160;neklidný. Chvílemi chtěl se mnoho tázati a&#160;chvílemi mnoho zamlčoval. Připadalo, jako by chtěl stále rozplynout se a&#160;uniknout. Komu? Čemu?</p>
			<p class="MLP_text ParaOverride-1">Černá Líza napjala sluch. Hostinský Röger napjal sluch. Snad nyní se něco doví o&#160;záhadném a&#160;málo vítaném cizinci.</p>
			<p class="MLP_text ParaOverride-1">Cizinec hleděl na krysaře pohledem člověka, který se setkává s&#160;dávným známým a&#160;který se s&#160;ním nesetkává nahodile.</p>
			<p class="MLP_text ParaOverride-1">„Jste krysař,“ pravil.</p>
			<p class="MLP_text ParaOverride-1">„Ano,“ řekl oslovený. A&#160;zdálo se mu, že chápe: je to vyslanec toho nahoře.</p>
			<p class="MLP_text ParaOverride-1">„Čekám zde na vás.“</p>
			<p class="MLP_text ParaOverride-1">„Kdo vám řekl, že přijdu?“</p>
			<p class="MLP_text ParaOverride-1">Krysař se tázal, ale byl si vědom toho, jaká přijde odpověď.</p>
			<p class="MLP_text ParaOverride-1">„On,“ odvětil muž v&#160;hávu magistra, tlumě poněkud svůj hlas, aby Černá Líza a&#160;Röger neslyšeli. Pak vypukl v&#160;tichý, tlumený smích. Z&#160;jeho očí šlehl oheň.</p>
			<p class="MLP_text ParaOverride-1">A&#160;teprve nyní zdálo se krysaři, že se tyto oči, dosud přimhouřené, rozevřely docela.</p>
			<p class="MLP_text ParaOverride-1">„On,“ opakoval krysař po cizinci. „A&#160;co chce?“</p>
			<p class="MLP_text ParaOverride-1">„On ví mnoho,“ zašeptal cizinec. „On dovede mnoho!“</p>
			<p class="MLP_text ParaOverride-1">„Kdo jste, cizinče, a&#160;co mi chcete?“ tázal se krysař zamyšleně.</p>
			<p class="MLP_text ParaOverride-1">Muž v&#160;černém hávu usmál se opět.</p>
			<p class="MLP_text ParaOverride-1">„Jsem magister Faustus z&#160;Wittenberka. Muž, kterému On slouží.“</p>
			<p class="MLP_text ParaOverride-1">„A&#160;co mi chcete, magistře?“</p>
			<p class="MLP_text ParaOverride-1">„Jsme bratři, krysaři. Přišel jsem vám podat ruce.“</p>
			<p class="MLP_text ParaOverride-1">„Krysař nemá bratří; krysař je sám. Nepotřebuji nikoho.“</p>
			<p class="MLP_text ParaOverride-1">„Pravíte tak, a&#160;klamete jiné a&#160;klamete sebe. Potřebujete ho. Dovede velmi mnoho; více, než si dovedete představiti. Chcete, abych vám to ukázal?“</p>
			<p class="MLP_text ParaOverride-1">A&#160;magister pokynul krčmáři, aby přinesl nové láhve. Když se tak stalo, nalil svou sklenici až po kraj a&#160;vyprázdnil ji jedním douškem. Jeho bledé tváře se zarděly vínem i&#160;rozčilením.</p>
			<p class="MLP_text ParaOverride-1">„Před hodinou byl jsem ve Wittenberku; věříte tomu?“</p>
			<p class="MLP_text ParaOverride-1">„Snad.“</p>
			<p class="MLP_text ParaOverride-1">„Není pro mne hranic. Není pro mne nemožností!“</p>
			<p class="MLP_text ParaOverride-1">„S&#160;jeho pomocí&#160;–&#160;–?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„A&#160;zač vám slouží?“</p>
			<p class="MLP_text ParaOverride-1">„Vidím, že se dorozumíme, krysaři. Povím vám vše, co chcete. Hledáte pravdu, příteli? Chcete poznání?“</p>
			<p class="MLP_text ParaOverride-1">„Topím krysy, magistře; toť můj úkol.“</p>
			<p class="MLP_text ParaOverride-1">„Jste stvořen k&#160;něčemu většímu, než abyste topil pouze krysy. To není vše, krysaři; chcete ještě více&#160;–“</p>
			<p class="MLP_text ParaOverride-1">„Miluji Agnes&#160;–&#160;–“</p>
			<p class="MLP_text ParaOverride-1">„Milovati ženu není lepší než topiti krysy,&#160;–&#160;– Chcete více.&#160;– A&#160;řeknu vám, čeho třeba. Po Wittenberku říkají, že jsem prodal duši ďáblu. Nevěřte tomu. Především není duše, to pravím já, magister Faustus z&#160;Wittenberka. Ale srdce je, a&#160;já jsem prodal své srdce.“</p>
			<p class="MLP_text ParaOverride-1">A&#160;nový dušený smích zjitřil neklidné nitro krysařovo.</p>
			<p class="MLP_text ParaOverride-1">„Nechci prodávati ani kupovati,“ vybuchl. „Nepotřebuji nikoho. Jsem silný.“</p>
			<p class="MLP_text ParaOverride-1">„Klamete se, krysaři&#160;–&#160;– doznáte kdysi jistě, že jste se klamal.&#160;– Myslil jsem také tak. Kolikráte jsem se mýlil! Co jsem ztratil času a&#160;sil! I&#160;síly mohou se vrátit; čas se však nikdy nevrátí. A&#160;nyní&#160;– nyní jest vše lehké a&#160;snadné. A&#160;nestálo to mnoho. Pouze srdce; srdce jest drobná a&#160;zcela zbytečná věc. Lidé však umírají na zbytečné věci.&#160;– Máte píšťalu, krysaři. Co byste mohl učiniti ze své píšťaly! Mohl byste být vládcem života a&#160;smrti. Mohl byste těšiti a&#160;ubíjet. Nevěříte? Mám vám ukázat, co může? Mám vám ukázat, co mohu?“</p>
			<p class="MLP_text ParaOverride-1">A&#160;magister ukázal na kocoura, vypaseného a&#160;líného, který předl u&#160;krbu.</p>
			<p class="MLP_text ParaOverride-1">„Vidíte toho kocoura. Chcete, abych z&#160;něho učinil tygra?“</p>
			<p class="MLP_text ParaOverride-1">„Učiňte,“ děl s&#160;úsměvem krysař.</p>
			<p class="MLP_text ParaOverride-1">Magister zamumlal nesrozumitelná slova a&#160;učinil podivný pohyb, znamení kříže, jež končilo gestem posměšným a&#160;rouhavým. Poté zkřížil s&#160;výrazem sebevědomí ruce na prsou.</p>
			<p class="MLP_text ParaOverride-1">„Nuže, pohleďte!“</p>
			<p class="MLP_text ParaOverride-1">Krysař upřel pohled na kocoura. Nepohnul se ani; předl klidně u&#160;kamen jako dříve. Poté zahleděl se krysař na magistra. Oči magistrovy byly plny hrůzy a&#160;pýchy. Beze vší pochyby byl pro něho kocour tygrem, hotovícím se ke skoku a&#160;zkroceným pouze jeho mocným pohledem. Magister uchopil ruku krysařovu a&#160;šeptal mu konejšivě:</p>
			<p class="MLP_text ParaOverride-1">„Jest hrozný. Ale nebojte se: vám neublíží.“</p>
			<p class="MLP_text ParaOverride-1">Váhal dvě tři vteřiny, chtěje se nasytit svým děsem; pak promluvil opět jakási nesrozumitelná slova a&#160;učinil svůj zaklínací pohyb. Poté obrátil se na krysaře tázavě:</p>
			<p class="MLP_text ParaOverride-1">„Nyní věříte?“</p>
			<p class="MLP_text ParaOverride-1">Krysař zavrtěl hlavou.</p>
			<p class="MLP_text ParaOverride-1">„Nestačí vám to? Učiním více. Chcete viděti palác kalifů? Chcete vidět Alhambru?“</p>
			<p class="MLP_text ParaOverride-1">A&#160;znovu magister šeptal a&#160;gestikuloval; a&#160;znovu naplnil jeho oči úžas věcí uzřených. Ale krysař neviděl Alhambry, magistrovi tak zřetelné; viděl jen okrouhlé dubové stoly krčmy Rögerovy.</p>
			<p class="MLP_text ParaOverride-1">Pohled plný očekávání, který upjal magister na krysaře, přešel v&#160;pohled zklamání, jež nechápe nechápajícího.</p>
			<p class="MLP_text ParaOverride-1">„Ještě ne? Ještě nestačí?“</p>
			<p class="MLP_text ParaOverride-1">Magister se zamyslil.</p>
			<p class="MLP_text ParaOverride-1">„Učiním více,“ pravil posléze, hledě na Černou Lízu, která pochechtávajíc se pohybům neznámého hosta, stála ve dveřích.</p>
			<p class="MLP_text ParaOverride-1">„Vizte tuto ženu. Je hrubá, sprostá, ubohá! Chcete, abych z&#160;ní učinil Helenu, pro niž se vraždili Trojští a&#160;Achajci? Chcete, abych omyl z&#160;ní kal orgií a&#160;hnus hříchu? Mohu to a&#160;učiním tak!“</p>
			<p class="MLP_text ParaOverride-1">Krysař mlčel.</p>
			<p class="MLP_text ParaOverride-1">A&#160;magister opakoval svůj pokus. Zamumlal opět svou formulku, hledě na Černou Lízu, která se svíjela bujným smíchem. Ale smích Lízin nezmátl magistra; zvedl opět ruku, jako by žehnal a&#160;nedožehnal.</p>
			<p class="MLP_text ParaOverride-1">„Vizte, toť ona!“</p>
			<p class="MLP_text ParaOverride-1">Krysař, slyše jásavá slova magistrova, pohlédl nejprve na něho. Magister viděl nepochybně něco vzácného a&#160;krásného. Byl všecek opojen a&#160;zmámen. Jeho oči nedovedly se odloučit od jednoho bodu a&#160;jeho ramena se rozpjala, jako by chtěla prázdno obejmout. Nebylo pochyby: pro něho byla to pohádka, kouzlo, zázrak, neuvěřitelný a&#160;veliký zázrak.</p>
			<p class="MLP_text ParaOverride-1">A&#160;krysař&#160;– skoro s&#160;jakousi bázní&#160;– zadíval se nyní na to, co mělo být Helenou. Ve dveřích stála ještě Černá Líza, příliš skutečná, jak ji znalo celé město Hammeln, jak ji znali všichni její milenci.&#160;– A&#160;smála se hrubým a&#160;hlučným smíchem. Pohyby magistrovy a&#160;výraz jeho exaltovaných očí bavily ji patrně.</p>
			<p class="MLP_text ParaOverride-1">„Toť ona&#160;–&#160;–&#160;–“ šeptal magister opojen. „Toť Helena.&#160;–&#160;–&#160;– Jest krásná.&#160;–&#160;–&#160;– Oh, jak jest krásná!“</p>
			<p class="MLP_text ParaOverride-1">A&#160;rozepjatá jeho ramena chtěla sevříti neuvěřitelný zázrak; setkala se v&#160;prázdnu, to však nezklamalo touhu magistrovu. Ramena magistrova svírala prudce a&#160;horoucně neviděné.</p>
			<p class="MLP_text ParaOverride-1">Krysař, přítel jasných a&#160;určitých věcí, pocítil úzkost, jako by stanul na vratké a&#160;sypké půdě, která se pod nohama propadá, vždy zrádněji a&#160;rychleji.</p>
			<p class="MLP_text ParaOverride-1">Jeho ruce dotkly se stolu: byl pevný. Jeho ruce dotkly se sklenice: byla pevná. Povstal: také chladný kámen pod nohou byl pevný.</p>
			<p class="MLP_text ParaOverride-1">Magister trval chvíli ve svém opojení; pak se téměř násilím protrhl z&#160;něho. Odříkal formulku a&#160;učinil svůj pohyb. Jeho oči ztratily svůj lesk. Bylo to spíše vysílení nežli klid.</p>
			<p class="MLP_text ParaOverride-1">Teprve nový doušek vína vzpružil magistra, který pohlédl vítězně na svého spolustolovníka.</p>
			<p class="MLP_text ParaOverride-1">Ale neuzřel v&#160;očích krysařových opojení ani víry.</p>
			<p class="MLP_text ParaOverride-1">Zklamaně a&#160;cize zíral magister na krysaře.</p>
			<p class="MLP_text ParaOverride-1">„Nevěříte ještě?“</p>
			<p class="MLP_text ParaOverride-1">„Ne&#160;–&#160;–“</p>
			<p class="MLP_text ParaOverride-1">„Neviděl jste?“</p>
			<p class="MLP_text ParaOverride-1">„Ne&#160;–&#160;–“</p>
			<p class="MLP_text ParaOverride-1">Magister se zasmušil.</p>
			<p class="MLP_text ParaOverride-1">„Vadí vám vaše srdce, příteli. Muž, který hloubá, neměl by nikdy míti srdce. Uvidíte, že na ně zhynete. Bude vás škoda; bude škoda vaší píšťaly, stvořené k&#160;lepším věcem. Jste můj bratr, jste více než můj rodný bratr.&#160;–&#160;– Lituji vás.“</p>
			<p class="MLP_text ParaOverride-1">„Také já vás lituji,“ odvětil krysař mírně a&#160;beze stopy posměšku. Ale sotvaže dořekl, magister Faustus z&#160;Wittenberku zmizel. Krysař dlel u&#160;okrouhlého stolu sám.&#160;– Nebylo tu nikoho v&#160;síni kromě rozespalého Rögera a&#160;rozesmáté Lízy.</p>
			<p class="MLP_text ParaOverride-1">Röger opíral se o&#160;sloup, vyděšen a&#160;znepokojen tím, co se událo; také Černá Líza, zmatena náhlým zmizením cizincovým, nesmála se už.</p>
			<p class="MLP_text ParaOverride-1">„Viděl jste?“ tázal se Röger.</p>
			<p class="MLP_text ParaOverride-1">Krysař pokynul mlčky hlavou.</p>
			<p class="MLP_text ParaOverride-1">„Zmizel. Nic už jiného nescházelo. Poslední dobou podivní lidé navštěvují město Hammeln&#160;–&#160;–“</p>
			<p class="MLP_text ParaOverride-1">Krysař mohl vycítiti urážku ze slov krčmářových; neodpovídal však, zabývaje se příliš zmizelým magistrem. Mlčení krysařovo nemohlo vrátiti krčmářovi klid; zmizení znepokojovalo ho z&#160;jiných, vážných důvodů.</p>
			<p class="MLP_text ParaOverride-1">„Věděl bych rád, zaplatil-li aspoň svou útratu. Na mou věru, tento magister nebyl z&#160;nejméně žíznivých. A&#160;nezaplatil-li&#160;–&#160;–“</p>
			<p class="MLP_text ParaOverride-1">Ale obavy krčmáře, spěchajícího rychle k&#160;stolu, u&#160;něhož nyní krysař seděl sám, byly zbytečny.</p>
			<p class="MLP_text ParaOverride-1">Na místě, kde seděl před chvílí ještě cizinec v&#160;černém plášti, magister Faustus z&#160;Wittenberka, ležel zlatý peníz. Röger, neuklidněn ještě zcela, vzal peníz do ruky a&#160;zkoumal, je-li pravý.</p>
			<p class="MLP_text ParaOverride-1">Jeho zkoumání dopadlo nepochybně příznivě, neboť pravil uklidněn už a&#160;skoro usměvavý:</p>
			<p class="MLP_text ParaOverride-1">„Tento peníz jest pravděpodobně z&#160;dílny ďáblovy. Ale za zlaťák ďáblův možno koupit více nežli za groš andělův.“</p>
			<p class="MLP_text ParaOverride-1">Krysař vstal, zaplatil a&#160;odcházel pomalu.</p>
			<p class="MLP_text ParaOverride-1">Ostrý vítr fičel ulicemi a&#160;šlehal do tváří krysařových.</p>
			<p class="MLP_text ParaOverride-1">Když se ocitl před chrámem svaté Trojice, zahleděl se krysař do výše, tam, kde slyšel ďábla se smát&#160;–&#160;–</p>
			<p class="MLP_text ParaOverride-1">Nakláněl se ještě nad Hammeln.&#160;– Bylo možno říci, že se ještě směje… A&#160;bylo možno slyšeti jeho slova, posměšná a&#160;jízlivá slova&#160;– „Jdi&#160;– jdi ještě, krysaři!“</p>
		</div>
</body>
</html>