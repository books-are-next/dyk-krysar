<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krysar-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krysar-10" xml:lang="cs-CZ">
		<div class="_idGenObjectStyleOverride-1">
			<p id="_idParaDest-7" class="MLP_uroven2_kapitola ParaOverride-1">VII</p>
			<p class="MLP_text_bez1radku ParaOverride-1">Noc byla vlahá a&#160;měsíčná. Náměstí v&#160;Hammeln bylo pusté. Ponocný minul starou, pamětihodnou kašnu, pýchu Hammelnských, kašnu s&#160;Neptunem a&#160;tritony. Zmizel někde v&#160;podloubí. Pak bylo ticho.</p>
			<p class="MLP_text ParaOverride-1">Pouze u&#160;vrat domu řezbáře Wolframa (také počestný mistr pekařský Grill v&#160;něm měl svůj krámek!) choulilo se cosi jako člověk, ale zhroucené nějak a&#160;nelidské. Mělo to oči, oh, jaké žíznivé oči, upřené na jediný bod!</p>
			<p class="MLP_text ParaOverride-1">Když ponocný pískal opodál půlnoc, mihl se pod podloubím soukeník Ondřej, bera se někam k&#160;ženkám sídlícím u&#160;Svatého Ducha. Jeho kroky přerušily noční ticho; ale to, co bylo zhrouceno, ne­ohlédlo se ani.</p>
			<p class="MLP_text ParaOverride-1">Pak tu šel ponocný; očekávání jakési zbystřilo jeho kroky. Ale než ještě došel k&#160;zhroucenému, ochabla jeho pozornost a&#160;zájem. Pokrčil rameny a&#160;bral se dále. Nebylo spropitného, nebylo ničeho. Byl to pouze Sepp Jörgen.</p>
			<p class="MLP_text ParaOverride-1">Nemluvil. Hleděl na vrata, jako by byla v&#160;jeho pohledu moc je otevříti. Ale vrata byla dobře zamčena. Řezbář Wolfram a&#160;pekař Grill zajisté spali; možná, že také Kätchen a&#160;Lora. Rozhodně byla okna zavřena a&#160;nebylo chuti je otevříti.</p>
			<p class="MLP_text ParaOverride-1">Seppa Jörgena nenapadl ostatně dětinský pokus vzbuditi pozornost. Zajisté, že zde byly drobné kaménky, vhodné k&#160;upozornění. Ale je marno a&#160;celkem zbytečno upozorňovati ženu, která nečeká. Sepp Jörgen, třeba nemoudrý, to chápal.</p>
			<p class="MLP_text ParaOverride-1">Sepp Jörgen sebou nehýbal; neznamenalo to, že by čekal. Tu se mihl za jeho zády stín, dlouhý a&#160;ironický stín, vržený krysařem.</p>
			<p class="MLP_text ParaOverride-1">Krysař bloudil ulicemi; krysař míval neklidné noci.</p>
			<p class="MLP_text ParaOverride-1">Krysař sklonil se nad Seppem Jörgenem, mumlajícím tichá, a&#160;přece vášnivá slova:</p>
			<p class="MLP_text ParaOverride-1">„Smějete se, ano.&#160;–&#160;– Smějete se Seppu Jörgenovi. Znám vás: Jsi Lora, dcera řezbáře Wolframa. Jsi Kätchen, dcera pekaře Grilla. Jste krásné… a&#160;krásnější, smějete-li se. Je zbytečno říkat vám to, poněvadž o&#160;tom příliš dobře víte. Aleje něco, čeho nevíte a&#160;co Sepp Jörgen vám poví. Smějete se, ale není radno smáti se muži, třeba by to byl pouze Jörgen.&#160;– Je pravda, že chápu pomalu, je pravda, že říkám teprve dnes, co jsem měl včera říci. A&#160;vy jste odešly, aniž bych vám odhalil svou bolest.&#160;– Neposloucháte, když mluvím; propásl jsem svůj čas, jako vždycky. Mnoho lidí se mi už proto smálo; ale není smíchu, jenž by tolik dráždil jako smích ženy! Oh, jak jste se smály! Krev mi stoupá do hlavy a&#160;moje pěst se bezděčně svírá.&#160;– Jsem rybář, ano&#160;– ale mám pěsti… takové pěsti mám, že by mohly krásné hrdlo zaškrtit&#160;– bílé, krásné hrdlo, jaké u&#160;vás tuším.</p>
			<p class="MLP_text ParaOverride-1">Proč jste přišly na můj palouk? Nevolal jsem vás. Nehledal jsem vás. Nečekal. Přišly jste a&#160;sklonily se nad mou tvář. Snil jsem; měl jsem krásné a&#160;růžové sny, sny, jaké mívám, když mi zpívá drozd. Ale musím vám říci, že není už drozda. Zaškrtil jsem nejprve drozda. Bylo to vše, co jsem měl. Nezazpívá už. Nepotěší. V&#160;mé chatě bude ticho a&#160;mrtvo. Zkusil jsem sílu svých rukou. Je tak krásné rdousiti. Procitl jsem ze sna. Jak řezavý to byl smích! Jako by se smálo tisíc ďáblů.</p>
			<p class="MLP_text ParaOverride-1">A&#160;byly to pouze dvě ženy.</p>
			<p class="MLP_text ParaOverride-1">Není radno smát se muži, třeba to byl Jörgen.&#160;– Nyní je noc a&#160;vy spíte; ale co kdyby přišlo ráno a&#160;Jörgen nepohnul se z&#160;místa? A&#160;kdo vám praví, že ten prokletý smích přestane mi zníti v&#160;uších? Nepřestane-li, běda, Loro, běda, Kätchen!</p>
			<p class="MLP_text ParaOverride-1">Můj drozd je mrtev; vše je mrtvo, co jsem měl. Slyším jen smích… řezavý, pekelný smích&#160;–&#160;–“</p>
			<p class="MLP_text ParaOverride-1">Krysař sáhl měkce na rameno rybářovo.</p>
			<p class="MLP_text ParaOverride-1">„Vstaň, Jörgene.“</p>
			<p class="MLP_text ParaOverride-1">Rybář hleděl tupě a&#160;nechápavě; co mu chtěl krysař?</p>
			<p class="MLP_text ParaOverride-1">„Vstaň, Jörgene,“ pokračoval krysař. „Prošel jsem mnoho krajů a&#160;viděl jsem mnoho měst. Pravím ti proto, abys vstal. Není dobře klečeti.“</p>
			<p class="MLP_text ParaOverride-1">Rybář hleděl tupě a&#160;nechápal; výraz jeho tváře se nezměnil.</p>
			<p class="MLP_text ParaOverride-1">„Tvá Kätchen a&#160;tvá Lora tě neuslyší. Spí. Kdyby tě uslyšely, tím hůře, Seppe Jörgene; muž, který klečí, není už docela mužem.“</p>
			<p class="MLP_text ParaOverride-1">Ale Sepp Jörgen neslyšel, hleděl kamsi do oken nebo do prázdna.</p>
			<p class="MLP_text ParaOverride-1">„Chceš-li, Jörgene, řeknu ti celé tajemství; pro dva lidi je jen určitá míra lásky: ohraničená a&#160;nezměnitelná. Nemiluj přespříliš, chceš-li býti milován; vyčerpáš sám všechnu lásku, určenou pro dva. Přemíra lásky, kterou dáváš, ničí možnost lásky, kterou bys měl bráti; to ti radí krysař, který mnoho viděl. Buď, jaký chceš; nedopusť pouze, aby tě žena měla, místo co bys měl míti ženu ty. Buď, jaký chceš; ani zlý nemusíš býti. Je to zbytečně hrubé, rybáři. Ale jsi-li dobrý, hleď se skrýti. Vstaň, Jörgene!“</p>
			<p class="MLP_text ParaOverride-1">Ale rybář sebou nepohnul.</p>
			<p class="MLP_text ParaOverride-1">Na věži chrámu svaté Trojice odbíjely hodiny.</p>
			<p class="MLP_text ParaOverride-1">Krysař mávl rukou. Litoval, ale nedovedl pomoci zhroucené masce u&#160;nedoslýchavých vrat domu řezbáře Wolframa.</p>
			<p class="MLP_text ParaOverride-1">„Sbohem, Jörgene. Není ti pomoci,“ řekl posléze. „Nebudeš šťasten; ostatně, co je na tom? Štěstí není vrchol. Snad jsi zrozen pro něco lepšího, nejsi-li zrozen pro štěstí.“</p>
			<p class="MLP_text ParaOverride-1">A&#160;krysař odcházel.</p>
			<p class="MLP_text ParaOverride-1">Nezdálo se, že by si byl rybář všiml jeho odchodu. Chápal všechno příliš pozdě. Mumlal cosi jednotvárného a&#160;smutného do nočního ticha. Žvatlal slova lásky a&#160;nenávisti, žvatlal sliby a&#160;hrozby. Ale vše znělo marně do noci.</p>
			<p class="MLP_text ParaOverride-1">Krysař zaměřil zatím do tiché uličky, k&#160;domku, kde bydlila Agnes. Zaklepal na okno.</p>
			<p class="MLP_text ParaOverride-1">Okno se otevřelo a&#160;také dveře.</p>
		</div>
</body>
</html>