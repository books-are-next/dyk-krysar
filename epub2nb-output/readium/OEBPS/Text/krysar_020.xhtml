<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krysar-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krysar-18" xml:lang="cs-CZ">
		<div class="_idGenObjectStyleOverride-1">
			<p id="_idParaDest-15" class="MLP_uroven2_kapitola ParaOverride-1">XV</p>
			<p class="MLP_text_bez1radku ParaOverride-1">Od poslední návštěvy krysařovy „U&#160;Žíznivého člověka“ uplynula řada dní.</p>
			<p class="MLP_text ParaOverride-1">Nepřiměřená slova jeho, při odchodu řečená, vzbudila rozruch v&#160;krčmě. Nikdo si předtím&#160;– a&#160;bylo mnoho zpitých v&#160;krčmě Rögerově&#160;– nedovolil opovážlivého výroku proti rozšafným konšelům města. To mohl učiniti pouze někdo přespolní, někdo, o&#160;jehož minulosti a&#160;původu nic se nevědělo, ale vše se mohlo mysliti.</p>
			<p class="MLP_text ParaOverride-1">Příštího dne hovořilo se všeobecně o&#160;hrozbách krysařových.</p>
			<p class="MLP_text ParaOverride-1">Třetího dne stala se významná jakási událost: Stázi Dörricková, choť purkmistra v&#160;Hammeln, porodila dvojčata a&#160;zemřela téhož dne. Vážná, ba smutná tato událost přetřásána s&#160;účastí; vzpomněl si sice ten či onen během večera na krysaře, ale hrozby jeho nepřipadaly už tak nebezpečnými.</p>
			<p class="MLP_text ParaOverride-1">Když uplynul ještě jeden den a&#160;nic se nepřihodilo, zmizel neklid, který nebylo možno dříve popříti. Rozhodně bylo pouhým tlachem, co se ještě včera jevilo nebezpečnou hrozbou. Z&#160;krysaře mluvilo víno, chované v&#160;sklepě dobrého Rögera; krysař pil ho dobrý ročník.</p>
			<p class="MLP_text ParaOverride-1">A&#160;pak se zapomínalo vůbec. V&#160;městě Hammeln zapomínalo se rychle. Včera milovali, a&#160;dnes nevěděli ničeho o&#160;tom. Včera nenáviděli, a&#160;dnes to byla pohádka pro děti. Včera se báli; a&#160;dnes chodili Bonifác Strumm a&#160;Gottlieb Frosch klidně pod podloubím náměstí.</p>
			<p class="MLP_text ParaOverride-1">Krysař nevěděl, co ho táhne k&#160;„Žíznivému člověku“, kam nehodlal nikdy už vstoupit. Šel bezděčně, skoro v&#160;zamyšlení. Procházel klikatými uličkami, neslyše vábivých hlasů ani milostného šepotu. Šel, až se ocitl na náměstí před chrámem svaté Trojice.</p>
			<p class="MLP_text ParaOverride-1">Na chrámu, vysoko mezi chrliči, byl ďábel s&#160;posměšnou a&#160;cynickou grimasou; ďábel, který si asi jest svou věcí jist. Jeho kozlí obličej nakláněl se nad Hammeln; a&#160;jeho tvůrce dovedl skutečně vložiti něco démonického do jeho rysů.</p>
			<p class="MLP_text ParaOverride-1">Častokráte zadíval se krysař na Pokušitele, kráčeje tudy; také dnes přivábil jeho zrak.</p>
			<p class="MLP_text ParaOverride-1">Kozlí obličej hleděl jasnou měsíční nocí; krysařovi se zdálo, že slyší syčet zlomyslný smích. Ohlédl se; nebylo tu nikoho.</p>
			<p class="MLP_text ParaOverride-1">Smál se to ďábel nahoře?</p>
			<p class="MLP_text ParaOverride-1">Krysař nebyl pověrčivý ani zbabělec; zahleděl se nahoru a&#160;nesklonil svého zraku. Co chce ten kozlí obličej nahoře? A&#160;co chce mu jeho zlomyslný smích? Krysař hleděl a&#160;nerozuměl tomuto smíchu; tolik však chápal, že je to smích nepřátelský. Nuže, dovede-li se smáti tam nahoře, proč nesestoupí k&#160;němu? Uvidí, bojí-li se krysař.</p>
			<p class="MLP_text ParaOverride-1">Ďábel smál se ještě; nyní však zdálo se krysaři, že rozumí jeho slovu.</p>
			<p class="MLP_text ParaOverride-1">„Jdi,“ šeptal ďábel.</p>
			<p class="MLP_text ParaOverride-1">Krysař rozuměl: ano, chce, aby šel k&#160;„Žíznivému člověku“. Toť moc, která ho pudila. Co ho tam čeká? Jaká osidla nastrojil ten nahoře? Buď jak buď, krysař půjde.</p>
			<p class="MLP_text ParaOverride-1">Ďábel smál se ještě; krysař to věděl, třeba ho neviděl. Kráčelť už temnou uličkou k&#160;„Žíznivému člověku“. Po ulicích zdvihal se vítr. Když míjel krysař zahradu Uršuly, vdovy po pláteníku Lampovi, zdálo se mu, že všechny květy v&#160;zahradě chvějí se zimou.</p>
			<p class="MLP_text ParaOverride-1">Ale třeba vítr, který se zdvihl, fičel dotěrně a&#160;nepřívětivě, nezachvěl se krysař.</p>
		</div>
</body>
</html>