<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krysar-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krysar-27" xml:lang="cs-CZ">
		<div class="_idGenObjectStyleOverride-1">
			<p id="_idParaDest-24" class="MLP_uroven2_kapitola ParaOverride-1">XXIV</p>
			<p class="MLP_text_bez1radku ParaOverride-1">Pouze Sepp Jörgen stál a&#160;nechápal. Viděl dav jdoucí za krysařem. Slyšel zvuky slibující a&#160;toužící. Ale necítil s&#160;davem a&#160;píšťala k&#160;němu nemluvila. Nechal všechny z&#160;Hammeln přejít, oddán svému osudu. Jeho hladové oči hledaly Kätchen a&#160;Lori. Marně.</p>
			<p class="MLP_text ParaOverride-1">Sepp Jörgen, jehož osud byl chápat příliš pozdě, osaměl také tentokrát. Zástup ho minul, jako ho dosud všechno minulo; zástup šel za písní krysařovy píšťaly. Oh, jak je krásná sedmihradská země, dovede-li touha po ní tolik spáčů probudit!</p>
			<p class="MLP_text ParaOverride-1">Píšťala krysařova hřměla a&#160;šeptala, plakala a&#160;jásala. Slibovala nepoznané rozkoše a&#160;nezkalenou radost. A&#160;všichni, kdož slyšeli, uvěřili. Uvěřil i&#160;lichvář Mosse, který neuvěřil nežli zcela jisté záruce.</p>
			<p class="MLP_text ParaOverride-1">Průvod krysařův prošel všemi ulicemi města. Chvílemi zněla píšťala, jako by krysař přece ještě někoho volal. Někdo chyběl v&#160;zástupu, a&#160;nebyl to Sepp Jörgen. Píšťala zasténala úpěnlivě a&#160;něžně.&#160;–&#160;– Ten, kdo chyběl, nedostavil se však.</p>
			<p class="MLP_text ParaOverride-1">Na okamžik zaváhala píšťala; jako by slzy ji zatopily. Na okamžik pouze: vzápětí zněla jasně a&#160;vítězně. Zázrak země sedmihradské.</p>
			<p class="MLP_text ParaOverride-1">Posléze opustil průvod Hammeln. Počal stoupati po svazích hory Koppel. Les zašuměl nad hlavou tisíců, kteří slyšeli.</p>
			<p class="MLP_text ParaOverride-1">Neúnavně zněla krysařova píšťala. Z&#160;počátku zněl z&#160;ní časem výsměch všemu a&#160;všem, výsměch podobný smíchu ďábla na chrámu svaté Trojice. Z počátku zněly z&#160;ní časem hluboké stony, jako by neohrabaná čísi ruka dotkla se bolavého srdce. Píšťala tichla, neutichla však. Vlna vzrušení a&#160;víry odplavila vše kalné a&#160;zmatené; a&#160;cesta byla jasná a&#160;vše bylo jasné.</p>
			<p class="MLP_text ParaOverride-1">Krysař šel a&#160;rostl svou písní. Byl vysoký; nyní však jako by o&#160;hlavu převyšoval všechen zástup.</p>
			<p class="MLP_text ParaOverride-1">Oh, moci píšťaly krysařovy! Přerodila Hammeln. Vzkřísila světy dávno odumřelé, rozpálila srdce dávno zchladlá. Lidé z&#160;Hammeln, dobrého hansovního města, nemyslili už na prodej a&#160;koupi, na zisk a&#160;ztrátu. Roztoužili se neznámými jindy touhami, rozesnili nesněnými dříve sny. Oh, moci píšťaly krysařovy!</p>
			<p class="MLP_text ParaOverride-1">A&#160;nepřerodila krysaře samého jeho píšťala? Nemyslil už na malichernou mstu, na malou zlobu, na Frosche, Strumma; nemyslil dokonce na Kristiána. Cítil bolest, ale více touhu.</p>
			<p class="MLP_text ParaOverride-1">Píseň píšťaly očistila bolest krysařovu; očistila myšlenku na Agnes. Oh, země sedmihradská!</p>
			<p class="MLP_text ParaOverride-1">Srdce jeho jistě o&#160;ní někdy snilo; ale teprve píšťala učinila ji skutečnou. A&#160;jak zněla mocně a&#160;jasně píšťala, opakoval si krysař: „Ani vina, ani hřích!“</p>
			<p class="MLP_text ParaOverride-1">Cesta je jasná a&#160;jasný je cíl. Není nutno vrhnout se v&#160;propast, abychom dosáhli ráje? Agnes tou cestou šla; dostihne, ano, dostihne Agnes.</p>
			<p class="MLP_text ParaOverride-1">Lid z&#160;Hammeln šel za svým chmurným a&#160;zamyšleným vůdcem, za velitelskou a&#160;mocnou písní jeho píšťaly. Strhovala je a&#160;pudila dále. Dále, až k&#160;bráně&#160;–&#160;–</p>
			<p class="MLP_text ParaOverride-1">Klopýtali cestou a&#160;necestou, padali, aby vstali a&#160;šli dále. Slyšeli jen krysaře a&#160;viděli jen krysaře. A&#160;jak kráčeli, otevřela se náhle před nimi propast.</p>
			<p class="MLP_text ParaOverride-1">Krysař stál nad propastí, chmurnější, velebnější. Mocně a&#160;slavně zněla píšťala.</p>
			<p class="MLP_text ParaOverride-1">Nikdo z&#160;Hammeln nezastavil se před branou. Nikdo, kromě Seppa Jörgena, zamyšleného nad hladinou řeky. Všichni prošli za zvuků píšťaly s&#160;důvěrným úsměvem a&#160;rozepjatou náručí: Oh, země sedmihradská! Všichni prošli a&#160;mizeli bez hlesu. A&#160;chmurný a&#160;němý vůdce pískal a&#160;pískal. Dav řídl za zvuků písně krysařovy; posléze krysař osaměl nad propastí&#160;–</p>
			<p class="MLP_text ParaOverride-1">Vzpomněl na „ano“ řečené jarního večera. Vzpomněl Agnes, která ho předešla, ale kterou možno dohoniti. Naklonil se nad propastí.</p>
			<p class="MLP_text ParaOverride-1">Bylo ticho, zvláštní ticho. Píšťala padla z&#160;krysařových rukou. A&#160;jeho píšťala znamenala život.</p>
			<p class="MLP_text ParaOverride-1">Zvuky její jako by ještě doznívaly v&#160;pádu: zvuky její vedly krysaře, jako vedly dav&#160;–</p>
			<p class="MLP_text ParaOverride-1">„Ano,“ odpovídal krysař němé propasti. A&#160;také on hledal bránu.</p>
			<p class="MLP_text ParaOverride-1">Tak odešel krysař a&#160;ostatní z&#160;Hammeln; není však jisto, došli-li do země sedmihradské.</p>
		</div>
</body>
</html>